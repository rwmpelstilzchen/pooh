פֶּרֶק רִאשׁוֹן
שֶׁבּוֹ אֲנַחְנוּ פּוֹגְשִׁים אֶת וִינִי־הַפּוּ וְכַמָּה דְּבוֹרִים, וְהַסִּפּוּרִים מַתְחִילִים

הִנֵּה אֱדוּאַרְד דֹּב, יוֹרֵד בַּמַּדְרֵגוֹת, טַאח, טַאח, טַאח, הוּא נֶחְבָּט בְּעָרְפּוֹ, נִגְרָר אַחֲרֵי כְּרִיסְטוֹפֶר רוֹבִּין. זוֹהִי, עַד כַּמָּה שֶׁהוּא יוֹדֵעַ, הַדֶּרֶך הַיְּחִידָה לָרֶדֶת בַּמַּדְרֵגוֹת, אֶלָּא שֶׁלִּפְעָמִים נִדְמֶה לוֹ שֶׁחַיֶּבֶת לִהְיוֹת דֶּרֶך אַחֶרֶת, לוּ רַק הָיָה יָכוֹל לְהַפְסִיק לְהֵחָבֵט לְרֶגַע וְלַחְשֹׁב עַל זֶה. וְאָז נִדְמֶה לוֹ שֶׁאוּלַי בְּעֶצֶם אֵין. כָּך אוֹ כָּך, הִנֵּה הוּא כְּבָר לְמַטָּה, וּמְחַכֶּה שֶׁיַּצִּיגוּ אוֹתוֹ בִּפְנֵיכֶם. וִינִי־הַפּוּ.
